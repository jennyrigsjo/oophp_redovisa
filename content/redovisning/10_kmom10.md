---
---
Redovisning kmom10
=========================

Krav 1: Webbplats som demo
==========================

## 1.1 Val av produkt/ämne

Jag väljer att skapa en [webbplats för Skrivarverkstan](http://www.student.bth.se/~anri16/dbwebb-kurser/oophp/me/kmom10/proj/htdocs/), en grupp som drivs ideellt av Christinae kyrka i Alingsås och syftar till att främja kreativitet och skrivarglädje. Gruppens medlemmar träffas cirka tre gånger per termin för att skriva och ta del av varandras texter kring ett för tillfället aktuellt tema. Tanken med webbplatsen är att den ska fungera som en gemensam plattform för gruppens medlemmar där de kan publicera det de skrivit samt ta del av varandras texter. Kravspecens ”produkt” blir i det här sammanhanget således medlemmarna och deras texter.

## 1.2 Installation av ramverk, GitHub-repo och LESS

Jag väljer att göra en fräsch installation av Anax i katalogen kmom10/proj/ istället för att kopiera befintliga filer och kod från redovisarepot. Detta innebär visserligen lite merjobb i form av ominstallation av moduler etc., men å andra sidan slipper jag få med mig gammalt groll såsom oanvända filer och gammal kod från redovisarepot. Jag skapar även ett GitHub-repo för projektet men väljer i nuläget att låta detta vara privat, i enlighet med projektspecen. Jag väljer också att installera CSS-språket LESS i katalogen proj/theme/ som ett stöd när jag stylar webbplatsen och organiserar mina stylesheets.

## 1.3 Exempelanvändare och blogginlägg

För att demonstrera webbplatsen och dess funktionalitet skapar jag fem exempelanvändare samt ett antal texter för varje användare. Användarna i fråga är admin, doe, austen, boye och shakespeare, varav de två förstnämnda är webbplatsens administratörer. Det går att logga in med samtliga användare genom att ange deras namn som både användarnamn och lösenord på inloggningssidan.
Jag skapar även fem exempelinlägg till webbplatsens blogg. Texterna till inläggen baseras på innehållet i tidigare e-postutskick från Skrivarverkstans moderatorer.

## 1.4 Sidorna Hem och Om

På sidan Hem skapar jag en kortare introduktion till Skrivarverkstans mission och syfte samt en översiktlig beskrivning av webbplatsens innehåll. På Om-sidan väljer jag att skriva en s.k. ”disclaimer” om webbplatsens innehåll och syfte, utifall att någon (hur liten denna risk än må vara) skulle få för sig att webbplatsen är Skrivarverkstans ”officiella” webbplats. Texten på sidorna hämtas från databasen, mer om detta under rubriken för krav 2.

## 1.5 Sidorna Medlemmar, Texter och Blogg

På sidorna Medlemmar och Texter visas en lista med namn och bilder på gruppens medlemmar samt en lista med länkar till medlemmarnas texter. Dessa sidor motsvarar med andra ord kravspecens ”produktsidor”. Notera att antalet texter som visas på sidan Texter kan variera beroende på om man är inloggad eller inte. Om man inte är inloggad visas endast ”offentliga” texter, om man är inloggad visas dessutom texter som markerats som synliga för andra medlemmar, mer om detta under rubriken för krav 5.

På webbplatsens blogg visas de tidigare nämnda exempelinläggen. Till skillnad från texterna  är samtliga blogginlägg offentliga, man behöver med andra ord inte vara inloggad för att kunna läsa bloggen i dess helhet.

Liksom innehållet på sidorna Hem och Om hämtas innehållet på sidorna Medlemmar, Texter samt bloggen från databasen, mer om detta i avsnitt 2.

## 1.6 Navbar, header och footer

Innehållet i webbplatsens header, huvudmeny och footer konfigurerar jag genom att ändra inställningarna i filen proj/config/page.php samt inställningarna i samtliga filer i katalogen proj/config/navbar/. I filen proj/config/navbar/header.php lägger jag till en extra kodsnutt som dynamiskt ändrar texten i länken ”Logga in” till ”Logga ut” i samband med in- och utloggning, mer om detta under rubriken för krav 3.

Eftersom webbplatsen i nuläget inte är mobilanpassad väljer jag att inaktivera ramverkets responsiva meny genom att kommentera bort relevant kod i filen proj/config/page.php. I en framtida, responsiv version av webbplatsen kan det dock vara aktuellt att ersätta den nuvarande huvudmenyn med en responsiv variant.

Krav 2: Ordning och reda
========================

## 2.1 Lagring i databas vs content/

### 2.1.1 Medlemmar , texter och blogginlägg

Informationen om gruppens medlemmar, deras texter samt inläggen till webbplatsens blogg lagrar jag i databasen i tabellerna member, text och post. På så sätt blir det enkelt att uppdatera innehållet allteftersom det tillkommer nya medlemmar, texter och blogginlägg.
Tabellerna text och post får en s.k. främmande nyckel, ”memberid”, vilket gör det möjligt att koppla enskilda blogginlägg och texter till en specifik författare. I en vidareutveckling av webbplatsen kan man tänka sig att en text kan ha mer än en författare, men med hänsyn till projektets omfattning och kravspecifikation anser jag att det för tillfället räcker med en författare per text.

### 2.1.2  Sidorna Hem och Om

Även texterna på sidorna Hem och Om samt texten på den gula postitlappen på startsidan lagrar jag i databasen, i en separat tabell kallad page. Visserligen behöver dessa sidor/delar inte uppdateras med samma frekvens som övriga delar av webbplatsen, dock känns det naturligt att samla (det mesta av) webbplatsens innehåll i databasen för att på så sätt förenkla administrationen och göra administratörerna mindre beroende av utvecklaren. Notera att bildspelet som visas på Om-sidan inte kan redigeras via webbplatsens administrativa gränssnitt. Detta går säkert att implementera, men för att dra ner på projektets omfattning väljer jag i nuläget att låta denna möjlighet vara reserverad för utvecklaren.

Tabellen page saknar till skillnad från text och post koppling till tabellen member via en främmande nyckel, dock kan det (som jag nämner på Doc-sidan) i en framtida version av webbplatsen vara aktuellt med en sådan koppling, t.ex. för att spara information om vem som senast uppdaterade en viss sida.

### 2.1.3 Doc-sidan samt innehållet i footern

Doc-sidan hör ju inte riktigt till ”ämnet” för webbplatsen och därför väljer jag att spara dess innehåll i proj/content/doc.md. Även texten i webbplatsens footer sparar jag i markdownfiler i proj/content/block/, det hade säkert gått att ordna så att även detta innehåll läses in från databasen men med hänsyn till projektspecen känns det som att detta ligger utanför projektets ramar.

## 2.2 Databas-API:er

Metoderna som läser och skriver information från/till databasen lägger jag i separata klasser i  katalogen proj/src/API/. Klassnamnen motsvarar namnen på tabellerna: Member (för tabellen member), Text (för tabellen text), Blog (för tabellen post) och Page (för tabellen page). Eftersom all ”kommunikation” med databasens tabeller sker via dessa klasser kan man säga att klasserna fungerar som ett slags gränssnitt eller API för tabellerna.

## 2.3 Organisation av kontrollerklasser och paths/routes

Kontrollerklasserna sparar jag i katalogen proj/src/Controller/. Jag väljer att skapa en kontrollerklass per path/route, på så sätt blir koden mer lättöverskådlig än om man lägger all kod i en och samma klass. Även de paths/routes som inte visar innehåll från databasen (i nuläget endast routen htdocs/doc) styrs av en egensnickrad kontrollerklass, på så sätt får jag större kontroll över hur innehållet renderas än om jag använder ramverkets inbyggda FlatFileController. Det gör det också möjligt för mig att hämta och visa innehåll från både databasen och content-katalogen på samma sida, om detta skulle behövas.

Jag monterar kontrollerklasserna på sina respektive paths/routes via konfigurationsfilerna i katalogen config/router/. När det känns logiskt väljer jag att gruppera vissa routes under en och samma path, t.ex. har pathen medlem/ tre stycken routes: medlem/medlemmar, medlem/konto samt medlem/login.
För att minska upprepningen av kod skapar jag en basklass, Controller, som innehåller frekvent använda metoder och egenskaper som övriga kontrollerklasser kan använda genom att ärva från basklassen. Till en början överväger jag att lägga de frekvent använda metoderna i ett separat trait men inser snart att detta inte kommer att fungera eftersom metoderna behöver tillgång till $app via AppInjectableInterface, vilket inte kan implementeras av ett trait. I avsnittet ”Kontrollerklasser och paths/routes” på Doc-sidan finns ett UML-diagram som illustrerar hur kontrollerklasserna ärver från basklassen.

### 2.3.1 Routes för felhantering och återställning

Jag skapar en ”felhanteringsroute”, htdocs/404, med tillhörande kontrollerklass (NotFoundController) som övriga kontrollerklasser kan redirecta till om en sida av någon anledning inte kan hittas eller nås. Detta ger mig större kontroll över de felmeddelanden som visas, vilket bidrar till en bättre användarupplevelse. Jag skapar även en ”återställningsroute”, htdocs/reset, med tillhörande kontrollerklass (ResetController) och länkar till denna i navbaren för att enkelt kunna återställa databasen ifall den mot förmodan skulle krascha (peppar, peppar…). Reset-routen är endast avsedd att vara ett tillfälligt stöd under utveckling och examination av projektet.

## 2.4 Diagram och bilder

ER-diagrammet av databasen skapar jag i LibreOffice Draw.

UML-diagrammet av kontrollerklasserna skapar jag med hjälp av onlineverktyget [Draw.io](https://draw.io).

Bilden på kodtäckningen fixar jag genom att ta en skärmdump av sidorna proj/build/coverage/Skrivarverkstan/Controller/index.html samt proj/build/coverage/Skrivarverkstan/API/index.html i webbläsaren.

Faviconen skapar jag med hjälp av verktyget [Favicon Converter](https://favicon.io/favicon-converter/).

Övriga bilder som används i projektet kommer från gratissajter såsom [Pexels](https://pexels.com), [Pixabay](https://pixabay.com) och [Wikimedia Commons](https://commons.wikimedia.org/wiki/Main_Page). Bakgrundsbilden i webbplatsens header har jag lånat från Skrivarverkstans facebooksida.

## 2.5 Enhetstester

När jag skriver enhetstesterna satsar jag mer på att uppnå hög kodtäckning och mindre på testernas validitet, då jag uppfattat det som att det varit mer fokus på kodtäckning under kursen. I verkligheten är givetvis validiteten (dvs. att man testar rätt/relevanta saker) lika viktig som täckningen och i en vidareutveckling av projektet skulle jag fokusera på att förbättra denna aspekt av testerna.

Jag skapar en testklass per kontrollerklass, det känns som en rimlig uppdelning med hänsyn till projektets omfattning. Dock kan man tänka sig ytterligare uppdelning, t.ex. en testklass per kontrollermetod, beroende på hur många testfall man skriver och vad man vill testa.

Metoderna i testklasserna använder informationen för befintliga exempelanvändare och exempeltexter för att utföra testerna. Har man varit inne och ”lekt runt” i databasen innan testerna körs finns således en liten risk att de inte fungerar normalt, så det bästa är att göra reset på databasen precis innan man kör enhetstestning med phpunit. Efter att testerna har körts bör innehållet i webbplatsen se lite annorlunda ut, t.ex. bör texten på postitlappen ha uppdaterats, det bör ha tillkommit två nya testanvändare på sidan Medlemmar och det bör ha skapats ett nytt inlägg på bloggen.

Krav 3: Administrativt gränssnitt
=================================

Uppdatering och administration av webbplatsens blogg, texter, sidor och medlemmar sker via dess administrativa gränssnitt som man kommer åt via länken Admin i huvudmenyn. Användarna admin och doe är webbplatsens administratörer.

## 3.1 Användartyper och behörighet

Det finns två typer av användare på webbplatsen: administratörer (”admin”) samt vanliga användare (”user”). Användartyperna sparas i databasen tillsammans med övriga uppgifter om användarna i tabellen member.
Det är endast administratörerna som kan komma åt webbplatsens Admin-sidor. För att verifiera att en inloggad användare är behörig att komma åt det administrativa gränssnittet används metoden userIsAdmin i basklassen Controller. Metoden kontrollerar värdet på sessionsvariabeln ”userType” och returnerar sant eller falskt beroende på om användaren är administratör eller inte.


## 3.2 Lagring av lösenord

Lösenorden lagras i krypterad form i databasen. Eftersom projektspecen inte innehåller några uttryckliga krav på hur lösenorden ska lagras har jag nöjt med mig att kryptera dem via sha384-algoritmen. I en vidareutveckling av webbplatsen skulle jag dock ägna lite mer tid åt att läsa på om olika typer av lösenordshantering, t.ex. finns det något som kallas för ”saltning” vilket är ett enkelt men effektivt sätt att öka säkerheten genom att göra ett slumpmässigt tillägg till lösenorden innan de krypteras.

## 3.3 In- och utloggning

In- och utloggning hanteras av kontrollerklassen LoginController. Vid inloggning anropas metoden passwordIsCorrect i klassen Member. Metoden verifierar att det angivna lösenordet är korrekt genom att kryptera det angivna lösenordet med sha384-alogritmen och sedan jämföra denna passwordhash med den hash som lagras tillsammans med användarnamnet i databasen. Om lösenordet är rätt sparas användarens id, namn och användartyp i sessionen. Vid utloggning nollställs dessa sessionsvariabler.

När man loggat in ändras länken ”Logga in” i huvudmenyn till ”Logga ut”. Om man håller muspekaren över länken Logga ut visas namnet på den inloggade användaren. För att styra vilken länk som visas har jag skapat funktionen getSession i filen src/function/function.php som jag anropar från filen config/navbar/header.php. Funktionen läser av värdena på sessionsvariablerna ”userId” och ”userName” och beroende på resultatet ändras inloggningslänkens URL och text i huvudmenyn till antingen Logga in eller Logga ut. Denna lösning är väl kanske inte helt ”ramverksriktig”; i en vidareutveckling av projektet skulle jag undersöka om det finns en mera ”native solution” för att dynamiskt uppdatera innehållet i ramverkets navbar.

## 3.4 CRUD av innehåll

I det administrativa gränssnittet visas databasens innehåll i tabellformat, en sida/länk per tabell. Som inloggad administratör har man full CRUD-kontroll över innehållet, dvs. man kan både läsa, lägga till, redigera, radera och återställa det. Undantaget till detta är tabellen Sidor, vars innehåll administratörerna endast kan redigera. Ytterligare CRUD-operationer såsom att skapa eller radera  innehåll i tabellen Sidor känns i nuläget som något som ligger utanför projektets ramar, inte minst p.g.a. att man då även skulle behöva programmera om ramverket så att länkarna i webbplatsens huvudmeny uppdateras automatiskt i takt med att sidor läggs till eller tas bort.

Om man som administratör vill skapa en ny medlem eller ett nytt blogginlägg klickar man på knapparna Ny medlem respektive Nytt blogginlägg nedanför tabellerna i fråga. Vill man lägga till en ny medlemstext måste man istället klicka på redigera-ikonen för en användare i tabellen Medlemmar och sedan scrolla ner till Lägg till-knappen nedanför listan med texter på användarens profilsida. Hur intuitivt detta är ur användarperspektiv är kan säkert diskuteras; i en vidareutveckling av webbplatsen kan man tänka sig att även tabellen Texter har en Lägg till-knapp, men då måste man hitta ett förfarande som gör det smidigt för administratören att välja vilken medlem texten ska kopplas till.

### 3.4.1 MyTextFilter och bilder till blogginlägg

Som administratör kan man använda sig av samtliga filter i klassen MyTextFilter för att formatera de texter man skapar och redigerar, dvs. markdown, bbcode, link, nl2br, strip samt esc. Det går att använda fler än ett filter samtidigt. I en vidareutveckling av webbplatsen hade jag eventuellt använt Javascript för att visa en informationsruta om respektive filters användning och syntax när användaren håller muspekaren ovanför filtret ifråga.
När man skapar och redigerar blogginlägg finns även möjlighet att lägga till bilder till inläggen genom att direktlänka till en viss bild på en webbplats.

Krav 4: Förstasidan
===================

Innehållet på webbplatsens startsida hämtas av kontrollerklassen HomePageController, som i sin tur använder metoderna i klasserna Page, Text, Blog och Member för att hämta information från databasen. Uppdatering av sidans innehåll sker dels automatiskt, dels för hand via webbplatsens administrativa gränssnitt.

## 4.1 Välkomsttexten

På startsidan visas en välkomsttext som i korthet beskriver vad Skrivarverkstan handlar om samt gruppens syfte. Texten ger även en kortare introduktion till webbplatsen för att hjälpa besökarna att orientera sig. Texten lagras i databasen och kan uppdateras av administratörerna via webbplatsens administrativa gränssnitt.

## 4.2 Senaste inläggen och texterna

En bit ner på förstasidan (”below the fold”, som det ibland kallas) visas de tre senaste blogginläggen samt de tre senast inkomna ”offentliga” (dvs. synliga för alla) medlemstexterna. Metoderna som hämtar inläggen och texterna från databasen är desamma som anropas när samtliga texter och blogginlägg skall visas (t.ex. på sidorna Blogg och Texter), skillnaden är att jag utnyttjar metodernas hits- och pageparametrar för att avgränsa så att endast de tre senaste inläggen och texterna hämtas.

## 4.3 Postitlappen

Postitlappen som visas till höger på förstasidan är ett alternativ till projektspecens krav på ”Veckans erbjudande” och är tänkt att vara ett smidigt sätt för webbplatsens administratörer att fästa besökarens uppmärksamhet vid viktig information, t.ex. datum för nästa skrivarträff eller information om kurser och andra aktiviteter. Texten på postitlappen lagras i databasen och uppdateras liksom välkomsttexten via webbplatsens administrativa gränssnitt.

## 4.4 Medlem i rampljuset

Till höger på förstasidan finns en s.k. member spotlight feature, ”Medlem i rampljuset”, i form av en bildlänk till en slumpmässigt utvald medlem. Bildlänken är tänkt som en alternativ implementation av projektspecens krav på ett ”featured” blogginlägg och känns som ett trevligare och mer passande sätt att framhäva Skrivarverkstans medlemmar och deras alster. I nuläget sker valet av medlem som sagt slumpmässigt varje gång sidan laddas om, men i en framtida utveckling av webbplatsen kan man tänka sig att man överlåter kontrollen av den här typen av ”featured content” till administratörerna via webbplatsens administrativa gränssnitt.

## 4.5 Lästipset

Strax nedanför Medlem i rampljuset finns ”Lästipset”, rekommenderad läsning i form av en  länk till en av medlemmarnas offentliga texter. Lästipset är tänkt som ett alternativ till projektspecens krav på att visa upp en ”rekommenderad produkt” och liksom valet av medlem i rampljuset sker valet av den rekommenderade texten slumpmässigt varje gång sidan laddas om. I en framtida vidareutveckling av webbplatsen kan man dock tänka sig att valet av rekommenderad läsning sker för hand via det administrativa gränssnittet.


Krav 5: Registrera nytt konto
=============================

## 5.1 Unik e-postdaress och användarnamn

Man skapar ett nytt konto genom att klicka på Logga in i huvudmenyn och sedan på knappen Bli medlem nederst på sidan. E-postadressen och användarnamnet man anger måste vara unika, annars skulle det gå att registrera flera konton på samma e-postadress och det skulle kunna förekomma flera användare med samma användarnamn, vilket skulle orsaka problem vid inloggning. Med hänsyn till projektets omfattning finns det i nuläget ingen möjlighet att se eller återställa sitt lösenord om man glömmer det. Av samma anledning går det heller inte att ändra den e-postadress man angivit via sin profilsida (adressen visas endast som ”readonly”), även om sådan funktionalitet annars är ”standard” i dagens webbplatser.

## 5.2 Användarbehörighet

Nyregistrerade användare får automatiskt användartypen ”user”, dvs. vanlig användare. Webbplatsens administratörer kan via admingränssnittet välja att göra en användare till ”admin”, användaren får då samma behörigheter som övriga administratörer.

## 5.3 Gravatar

Under förutsättning att man har ett Gravatarkonto samt att man har en Gravatarbild för den e-postadress man anger när man skapar kontot, blir Gravatarbilden automatiskt ens profilbild efter att kontot har skapats.

## 5.4 Mitt konto och CRUD

Efter inloggning kan man lägga till, redigera och radera innehållet i sin profil och sina texter via länken Mitt konto i huvudmenyn. Metoden userIsLoggedIn i basklassen Controller kontrollerar att användaren har behörighet att nå sidan genom att kontrollera att värdet på sessionsvariabeln ”userId” inte är null. Värdet på ”userId” används även för att hämta information om rätt medlem från databasen. För att en användare (av misstag eller med flit) inte ska kunna redigera eller radera en annan användares texter finns dessutom metoden userIsAuthor i Controller-klassen som kontrollerar att användaren äger en viss text och därmed har behörighet att ändra den.

Som vanlig användare kan man inte återställa raderade texter eller radera sitt konto, dessa möjligheter finns endast för webbplatsens administratörer.

### 5.4.1 MyTextFilter, bilder till texter och textsynlighet

Vanliga användare kan liksom webbplatsens administratörer använda sig av filtren i klassen MyTextFilter (markdown, bbcode, link, nl2br, strip och/eller esc) för att formatera texten i sina profiler samt övriga texter som de skapar. Man kan även välja att lägga till en bild för en särskild text genom att direktlänka till bilden ifråga. Det finns också möjlighet att styra synligheten för de texter man skapar så att antingen alla, andra medlemmar eller endast man själv kan se en viss text. Av den här anledningen kan man efter inloggning märka att fler texter blir synliga på sidan Texter, vilket beror på att ett antal av webbplatsens medlemmar har valt att göra vissa av sina texter synliga endast för andra (inloggade) medlemmar.

Krav 6: Ett flexibelt admingränssnitt
=====================================

## 6.1 CRUD + återställning av innehåll och användare

I admingränssnittet kan man visa och modifiera webbplatsens användare, blogginlägg, texter och sidor genom att klicka på någon av länkarna i sidans undermeny.

Förutom de vanliga CRUD-operationerna (skapa, visa, uppdatera och radera) går det även att återställa tidigare raderat innehåll genom att klicka på länken ”Återställ” på raden för en tidigare raderad medlem, text eller inlägg. Återställning av innehåll är möjligt genom att man i databasen gör en s.k. ”soft delete” på en viss rad, dvs. raden tas inte bort från tabellen utan markeras endast som raderad genom att värdet i kolumnen ”deleted” ändras från null till datumet då raden raderades. Vid återställning av raden ändras värdet i kolumnen ”deleted” åter till null.

 Tyvärr får jag inte återställningslänkens ikon att visas ordentligt. Jag felsöker ett tag men eftersom denna typ av styling ligger utanför projektets ramar/specifikation väljer jag till slut att visa länken som vanlig text och sedan går jag vidare och lägger tiden på annat.

Logiken för återställning av användare och texter är i nuläget sådan att om man raderar en användare så raderas automatiskt även samtliga texter som användaren har skapat (men inte vice versa). Eventuella blogginlägg som användaren har skapat raderas inte. Om man sedan återställer användaren återställs även samtliga texter som han/hon har skrivit. Om man återställer en text av en raderad användare återställs även användarkontot. Hur intuitiv denna logik är tål att funderas över, ett alternativt förfarande hade t.ex. kunnat vara att låta (vissa av) användarens texter förbli raderade även efter att användaren återställts. Hur man väljer att gå tillväga i detta avseende beror nog på hur användarna i webbplatsens målgrupp resonerar och hur de använder webbplatsen. I en vidareutveckling av projektet skulle jag lägga mer tid på att förfina logiken bakom denna typ av innehållshantering.

## 6.2 Paginering och sortering

Jag använder ramverkets request-modul och GET för att paginera och sortera innehållet i tabellerna. Funktionerna som skapar länkarna för paginering och sortering finns i filen proj/src/function/function.php tillsammans med ett antal valideringsfunktioner som anropas för att kontrollera att de inkommande argumenten innehåller rätt typer av värden. Om ett eller flera argument är ogiltiga kastas ett exception och ett felmeddelande visas.

För att pagineringen och sorteringen skall fungera smidigt väljer jag att visa tabellerna på separata sidor/routes och jag skapar en kontrollerklass per tabell/route. Vilken tabell som visas styr man genom att klicka på någon av länkarna Medlemmar, Blogginlägg, Texter eller Sidor i navbaren högst upp på Admin-sidan. På detta sätt undviker jag att argumenten för sortering och paginering av tabellerna ”krockar” med varandra (dvs. man vet inte vilka argument som gäller för vilken tabell) och det blir enklare att skriva ren kod som är lätt att underhålla. Nackdelen med denna lösning är eventuellt att samtliga tabeller inte kan visas på en och samma sida, vilket kanske skulle kunna vara en fördel ur ett användarperspektiv.

## 6.3 Filtrering via söksträng

Jag använder ramverkets request-modul och POST för att filtrera tabellernas innehåll via en given söksträng. Liksom argumenten för paginering och sortering valideras den inkommande söksträngen, däremot kastas inget exception om strängen skulle visa sig vara ”ogiltig”, vilket i detta sammanhang innebär att strängen är tom, dvs. att den endast innehåller blanksteg.

Eftersom kravspecen inte uttryckligen anger att det ska gå att sortera eller paginera de träffar som visas efter att man sökt efter ett visst ord väljer jag att inte bygga stöd för detta. Om man t.ex. söker efter ordet ”längta” i tabellen Texter går det med andra ord inte att sortera resultatet av sökningen efter exempelvis Id eller Titel (det som händer om man klickar på någon av sorteringspilarna är att resultatet av sökningen försvinner och istället visas samtliga texter i tabellen, sorterade enligt den kolumn man klickade på). I nuläget visas, för enkelhets skull, resultatet av sökningen på en enda sida, sorterat enligt den ”defaultkolumn” som anges i kontrollerklassernas respektive search-metoder.

7 Vidareutveckling
==================

Hittills har förslag och ideér till vidareutveckling av projektet presenterats löpande i rapporten. Nedan följer en kort sammanfattning av de viktigaste punkterna som kan och/eller bör åtgärdas i framtida versioner av webbplatsen.

## 7.1 Databas och SQL

Den ”hårda” kopplingen till SQL-koden i klasserna/databas-API:erna Member, Text, Page och Blog bör lämpligtvis lyftas bort, t.ex. genom att skapa lagrade procedurer som anropas från klassernas metoder. Ett annat alternativ är att förlägga hanteringen av SQL-frågorna mot databasen till en s.k. Query Builder eller Active Record-implementation.

I takt med att det tillkommer nya medlemmar och texter och storleken på databasen växer kan det vara lämpligt att implementera någon form av indexering för vissa av databasens tabeller (t.ex. för kolumnen ”title” i tabellen text) för att på sätt snabba upp förfrågningarna mot databasen och undvika s.k. ”full table scans”.

## 7.2 Funktioner och användbarhet

Möjlighet att kommentera blogginlägg och eventuellt också texter kan vara ett sätt att förbättra användarupplevelsen och stärka känslan av gemenskap på webbplatsen. För detta krävs ytterligare en tabell – comment – i vilken kommentarerna med tillhörande information om text- och författar-ID kan sparas. Att låta en text ha mer än en författare är också en intressant tanke, för detta krävs i så fall en s.k. kopplingstabell med en kolumn för textens ID och en för författarens ID. Man behöver också tänka igenom logiken för att lägga till och radera texter i detta sammanhang ur ett användarperspektiv, hur ska t.ex. radering av en text gå till om texten har två eller fler författare?

I takt med att antalet medlemmar, texter och inlägg växer kan det vara behändigt att ha någon form av filter- och/eller sökfunktion för att göra det enklare att hitta en specifik medlem eller text, eller medlemmar och texter inom en viss kategori.

I nuläget saknas möjlighet att återställa sitt lösenord och/eller e-postadress om man glömmer det. Lämpligt förfarande samt de tekniska aspekterna av en sådan implementation bör undersökas. Det skadar inte heller att se över processen för lagring av lösenord i databasen, t.ex. kan s.k. ”saltning” av lösenord (= ett slumpmässigt tillägg till lösenordet innan det sparas i databasen) vara ett effektivt sätt att öka säkerheten i detta avseende.

## 7.3 CSS och utseende

Webbplatsens design är i nuläget inte responsiv, dvs. anpassad för att kunna visas på olika typer av enheter. Lämpliga verktyg för att bygga responsiva webbplatser är bl.a. CSS-preprocessorna LESS, SASS och Stylus som underlättar organisation av kod och filer för detta ändamål.
Att tillhandlahålla någon form av stilväljare för inloggade användare är också en intressant tanke, t.ex. kan det vara behändigt att kunna välja mörkt eller ljust tema beroende på omgivande belysning eller tid på dygnet.

8 Allmänt om projektet
======================

Det här projektet tog ovanligt lång tid att slutföra men det beror mindre på att projektet var ”svårt” och mer på hur jag valde att lägga upp och genomföra det. Jag känner ett stort engagemang för det ämne jag valt och av den anledningen har jag implementerat varje krav med stor omsorg, med följden att jag här och där kanske gjort lite mer än vad som krävs av projektspecifikationen.

Det som tagit mest tid generellt är att bekanta sig med ramverket och att lära sig använda dess moduler och tjänster på ett effektivt sätt i implementationen av webbplatsen. Krav 2 (ordning och reda) tog extra mycket tid i anspråk, inte bara p.g.a. min ambitionsnivå med hänsyn till enhetstesterna utan också p.g.a. att det krävs en hel del reflektion och eftertanke för att skapa en dokumentation som beskriver projektets kodstruktur på ett adekvat och begripligt sätt. Även koden för krav 4 (förstasidan) har genomgått ett antal omarbetningar, främst för att det tog mig ett tag att hitta ett utseende som jag var nöjd med samt att jag under projektets gång ändrat uppfattning om hur jag vill lagra och hantera innehållet som visas på webbplatsens startsida. Krav 6 var lite ”petigt”, mest för att det tog tid att få ordning på logiken i funktionerna som styr paginering och sortering av tabellernas innehåll.

Överlag tycker jag att projektet varit fullt rimligt med hänsyn till kursen, det innehöll inga ”överraskande” delar och jag kände att jag hade en god grund att stå på i och med att jag fritt kunde återanvända kod från tidigare kursmoment.

9 Tankar om kursen
==================

Liksom tidigare dbwebbkurser har även denna kurs varit bitvis tuff men också givande och lärorik. Det känns ganska roligt att i slutet av kursen (och kurspaketet) kunna bygga en hel webbplats som hämtar information från en databas som man själv har skrivit koden till. Jag börjar nästan känna mig som en ”riktig” webbprogrammerare, haha.

Nu har det ju gått ett antal månader sedan kursen slutade, jag vill dock minnas att jag tyckte ganska bra om speluppgifterna eftersom de gav tillfälle att träna på logiskt tänkande. Visserligen ger ju all programmering träning i logiskt tänkande, men inom spelprogrammering känns det som att man får extra mycket fokus på den logiska aspekten av programmering, kanske för att man har tydliga, logiska spelregler som man måste förhålla sig till.
Jag gillade att vi fick möjlighet att vidareutveckla programmen (t.ex. 100-spelet) vi skrev från kursmoment till kursmoment, att vi fick chansen att reflektera över och eventuellt omarbeta det vi gjort tidigare istället för att bara ”släppa” det och gå vidare till nästa uppgift. Jag tror att man får en djupare förståelse för det man studerar på det sättet.

Det kändes bra att få träna på att programmera inom ett ramverk, jag kan tänka mig att de flesta programmerare har nytta av sådana kunskaper förr eller senare i sin karriär. Visserligen fick vi ingen djupare genomgång av hur ramverket är uppbyggt och fungerar, men det var ju å andra sidan inte det som kursen handlade om.

Spontant har jag svårt att komma på något som jag är missnöjd med, kursen har som sagt varit mycket givande och lärorik trots att den tagit mycket av min tid i anspråk. Blekinge Tekniska Högskola ligger helt klart i täten i fråga om distansundervisning (åtminstone inom området programmering), generellt har jag alltid varit mycket nöjd med kvaliteten på det material och den handledning jag haft tillgång till som distansstudent. Skulle jag rekommendera kursen/programmet till vänner och kollegor? Absolut! Kursen får 10/10 i betyg av mig.
