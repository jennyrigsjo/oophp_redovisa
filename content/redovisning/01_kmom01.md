---
---
Redovisning kmom01
=========================

### Har du tidigare kunskaper (eller förutfattade meningar) i objektorienterad programmering i PHP eller något annat språk?

Jag är sedan tidigare bekant med begreppet "objektorienterad programmering" och vad det innebär men jag skulle inte påstå att jag har "jobbat" med det i praktiken. I kursen *databas* nosade jag lite på begreppet i samband med utvecklingen av eshopen, för vilken jag skapade klassen Kundvagn som jag sedan instansierade ett objekt av med metoder och properties för att lägga till och ta bort produkter som skulle beställas. I övrigt har jag nog hittills mest använt mig av objekt som lagringsstruktur för att spara och organisera information.

### Hur gick det att komma in i PHP och programmering med objekt och klasser?

Det gick bra. Nu är jag ju bekant med PHP sedan tidigare så trots att jag inte programmerat i språket på ett tag var det ändå relativt enkelt att komma in i det igen och minnas de vanligaste konstruktionerna. [Guiden](https://dbwebb.se/guide/kom-igang-med-objektorienterad-programmering-i-php/intro-till-guiden) var mycket bra, den förklarade tydligt vad objekt och klasser är samt innebörden av relaterade begrepp som t.ex. inkapsling på ett koncist och lättbegripligt sätt. Jag gillade speciellt avsnittet om *autoloading*, det är helt klart en mycket behändig konstruktion som gör det enklare att skriva och strukturera sin kod. Mer sådant!

### Hur det gick det att utföra uppgiften “Gissa numret”?

Generellt gick det bra, jag löste hela uppgiften på ungefär en dag. Mina kunskaper om hur man använder GET och POST i PHP var lite ringrostiga, i detta avseende var Mikales videoserie till stor hjälp eftersom den gav en generell bild av hur man kunde tänka kring upplägget av koden. Det svåraste med uppgiften var att få ordning på själva logiken i spelet, t.ex. i vilken ordning man skulle minska antalet gissningar och kontrollera spelarens svar. Generellt är jag nöjd med hur jag löste uppgiften, jag lyckades förlägga majoriteten av spellogiken till klassen Guess och endast använda minimalt med logik i *index.php*. Koden för att starta sessionen lade jag i *config.php*, på det sättet slapp jag upprepa den i filen *session_destroy.php* när sessionen skulle avslutas och en ny spelrunda påbörjas.

### Vilken taktik valde du för att lagra spelet i sessionen?

Jag valde att spara hela spelobjektet i sessionen, det verkade enklast så, även om det antagligen gått lika bra att endast spara valda delar som t.ex. det aktuella talet och antalet gissningar. Vilket val man gör handlar nog mycket om personlig preferens samt vilken struktur man som programmerare tänkt sig att koden ska ha.

### Gick det bra att komma igång med Git och GitHub (du gjorde samma i kursen design)?

Jag fick problem med "host key verification failed" första gången jag skulle pusha redovisarepot till GutHub. Efter att ha frågat och fått svar i kursforumet bestämde jag mig för att försöka lösa problemet genom att [skapa en ny SSH-nyckel och lägga till den i mitt GitHubkonto](https://help.github.com/en/enterprise/2.15/user/articles/adding-a-new-ssh-key-to-your-github-account). Sedan öppnade jag Git Bash i redovisakatalogen och körde 'git remote add origin' och därefter 'git push -u origin master', då fick jag en varning som sade att "the authenticity of the host can't be established". Jag svarade ja på frågan om jag ville fortsätta och ombads ange lösenordet för ssh-nyckeln jag precis hade skapat. Då fungerade det att pusha.

### Har du några inledande reflektioner kring me-sidan och dess struktur?

Strukturen på me-sidan (både katalogstrukturen och HTML-strukturen) för *oophp* verkar vara identisk med strukturen på me-sidan i *design*-kursen. Detta gjorde det tämligen enkelt att "styla" sidan, jag gjorde helt enkelt så att jag kopierade en av mina befintliga stylesheets från designkursen och lade in den i princip i oförändrad form i redovisa/htdocs/css (det enda jag gjorde var att ändra på några av variablerna för färger och bilder). Det ska bli intressant att få lära sig lite mer ingående hur webbplatsens struktur är uppbyggd och vilken roll de olika katalogerna och PHP-filerna spelar i denna process.

### Vilken är din TIL för detta kmom?

Egentligen var det inte så värst mycket nytt att lära sig i detta kursmoment, det mesta kändes som (nyttig!) repetition av kunskaper från tidigare kurser. Att lära sig om autoloading för att automatiskt ladda klassfiler var intressant, jag fick även en välbehövlig påminnelse om att en session måste startas innan den kan förstöras samt att det oftast är enklast att starta en session i config-filen. Och så fick jag lite bättre koll på hur man gör för att skapa ssh-nycklar och lägga till dem i sitt GitHubkonto.
