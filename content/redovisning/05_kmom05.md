---
---
Redovisning kmom05
=========================

### Några reflektioner kring koden i övningen för PHP PDO och MySQL?

Det var en nyttig övning och ett bra exempelprogram. Det mesta av funktionalieteten som uppvisades (paginering, sortering, sökning på delsträng etc.) har jag stött på och jobbat med tidigare, men det kändes ändå bra att repetera de kodstrukturer och den logik behövs för att skapa dessa typer av funktioner i webbsidor. Att jag sedan valde att inte implementera vissa av dem (t.ex. paginering och sortering) i min egen version av filmdatabasen är främst p.g.a. tidsbrist, hade jag inte legat efter med inlämningarna hade jag nog gjort ett försök.  Återställningen av databasen var lite knepig att få att fungera i min egen utvecklingsmiljö, det tog ett tag innan jag hittade rätt sökväg till terminalklienten i mitt system.

### Hur gick det att överföra koden in i ramverket, stötte du på några utmaningar eller svårigheter?

Jag lade ganska mycket tid på att göra kontrollern så "tunn" som möjligt. Mycket av koden i kontrollerns funktioner handlar om att skapa SQL-frågor med hjälp av inkommande variabler och denna bit kan med fördel förläggas till en separat klass. I nuläget finns det två klasser för filmdatabasen, en kontrollerklass <code>MovieController</code> med routes som läser av inkommande variabler och vidarebefordrar dessa till en annan klass, <code>Query</code>, vars publika metoder bygger upp SQL-frågor med hjälp av de argument som skickas in och sedan exekverar frågorna genom att anropa metoder som t.ex. <code>executeFetchAll</code> i modulen <code>anax/database</code>. Resultatet av frågorna samt de argument som skickas in sparas i privata variabler inuti Query-klassen, vilka kontrollerklassen kan komma åt och använda vid behov.

Queryklassen är långt ifrån perfekt, t.ex. måste databasen skickas med från kontrollerklassen varje gång en metod anropas; hade jag haft mer tid på mig hade jag försökt hitta ett sätt att spara referensen till databassen i en variabel inuti Queryklassen så att den kan anropas automatiskt. Fördelen med Queryklassens metoder är att de är generella, vilket gör att de kan användas för att hämta information även från andra databaser och tabeller än filmdatabasen. En del av den information som programmet behöver "komma ihåg", t.ex. titeln och årtalen från den senaste sökningen, sparas inuti Queryklassen vilket gör att man slipper använda PHPs SESSION-variabel för detta ändamål.

Att skapa en route som återställer databasen var inte helt enkelt, bl.a. på grund av att jag hade svårt att hitta ett lämpligt ställe att spara inloggningsinformationen till databasen. Jag kunde ju inte spara informationen direkt i routen/kontrollerfilen (eller ja, det *kunde* jag väl ha gjort, men det är kanske inte så lämpligt), och att spara den i en separat fil (<code>src/Movie/config.php</code>) och sedan returnera den med hjälp av en funktion i <code>src/Movie/function.php</code> fungerade av någon anledning inte **\***. Så småningom löste jag problemet genom att lägga inloggningsinformationen och funktionen som returnerar den i en och samma fil (<code>src/Movie/config.php</code>), sedan lade jag in ett undantag även för denna fil i <code>.gitignore</code>. Under idealiska omständigheter hade jag velat undvika att ha inloggningsinformationen sparad på två ställen i repot, hade jag haft mer tid på mig hade jag undersökt om det finns möjlighet att hämta informationen direkt från <code>config/database.php</code>.

### Hur gick det att använda databasmodulen anax/database, några funderingar kring denna typen av moduler?

Jag är inte helt på det klara med varför det inte går att "spara" databasen i klassen Query så att man slipper skicka med den som argument från kontrollern varje gång en av klassens metoder anropas. När jag byggde kontrollern märkte jag också att jag behövde anropa metoden <code>$db->connect</code> på nytt varje gång en SQL-fråga skulle exekveras, det räckte inte med att skapa anslutningen en enda gång så som jag tycker att det förklaras/påstås i modulens README. Förutom dessa bryderier var modulen lätt att jobba med, den har ett tydligt API med tydliga exempel på hur de olika metoderna kan anropas och användas.

### Berätta om din slutprodukt för filmdatabasen, gjorde du endast basfunktionaliteten eller lade du till extra features och hur tänkte du till kring användarvänligheten och din kodstruktur?

I stora drag har jag använt koden från exempelprogrammet, dock med vissa ändringar här och där för att (förhoppningsvis) förbättra användarupplevelsen. Till exempel valde jag att bygga om så att en ny film INTE automatiskt läggs till i tabellen när man klickar på länken "Add movie", detta för att undvika det smått irriterande arbetsmomentet med att behöva radera en film som man lägger till av misstag.

Jag ändrade även förfarandet för att redigera och radera filmer. Ursprungligen hade jag en länk i huvudmenyn till en sida som hette "Edit or Delete movie", där man i likhet med exemplet kunde välja en film från en lista och sedan klicka på en knapp för att antingen redigera eller ta bort filmen. Ur användarperspektiv känns detta dock som ett onödigt extrasteg, så i slutversionen av filmdatabasen har jag valt att istället lägga redigera- och raderaikoner för varje film direkt i listan med filmer. Kanske hade det varit en bra idé att även göra så att ett varningsmeddelande visas innan en film raderas helt, detta får det eventuellt bli något av i nästa kursmoment eller i projektet.

Förutom basfunktionaliteten byggde jag, som jag redan diskuerat ovan, även stöd för att återställa databasen samt skapade klassen <code>Query</code> som sköter uppbyggnaden av SQL-frågor samt exekveringen av dessa. Implemenetationen av dessa features är knappast perfekt men förhopningsvis får jag tillfälle att vidareutveckla dem samt försöka mig på övriga extrauppgifter under nästa kursmoment och/eller i projeketet.

Jag har även (både i detta kursmomentet och i förra) lagt en del tid på att dokumentera och beskriva min kod med hjälp av <code>make doc</code>. Visserligen ingår detta inte uttryckligen i kraven för kursmomentet (vad jag kan se), men jag föredrar att hålla dokumentationen av min kod så up-to-date som möjligt, inte minst för att det blir så mycket enklare att sätta sig in i koden och förstå vad man har gjort när man ser över koden vid ett senare tillfälle.

### Vilken är din TIL för detta kmom?

Min "TIL", om man nu kan kalla det så, för detta kursmoment är insikten om att jag fortfarande saknar en del grundläggande kunskaper om hur ramverket och dess moduler är uppbyggda och fungerar. Detta torde i alla fall vara den huvudsakliga orsaken till de problem jag stött på under detta kursmoment, t.ex. vad gäller mitt försök att "spara databasen" i klassen Query så att den inte behöver skickas med som argument till klassens metoder. Förhoppningsvis kommer en del av funderingarna att klarna under kommande veckor, i takt med att jag jobbar vidare med att koda och integrera externa program i ramverket.

<hr>

**Fotnot:**

\* Jag försökte göra <code>include()</code> på filen *config.php* i *function.php*, men detta fallerar med felmeddelandet *"Warning: include(./config.php): failed to open stream: No such file or directory in ... src/Movie/function.php"*.

<hr>
