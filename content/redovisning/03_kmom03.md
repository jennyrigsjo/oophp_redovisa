---
---
Redovisning kmom03
=========================

### Har du tidigare erfarenheter av att skriva kod som testar annan kod?

Nej, detta är ett helt nytt område för mig.

### Hur ser du på begreppen enhetstestning och “att skriva testbar kod”?

Enhetstestning innebär, om jag förstått det rätt, att man betraktar en befintlig kodbas som en samling moduler/enheter som kan testas oberoende av varandra. Inom objektorienterad programmering är *klassen* det som främst avses när man talar om enheter; generellt kan dock en enhet vara vilken typ av modul som helst, det behöver inte nödvändigtvis handla om just en klass.

"Att skriva testbar kod" handlar om att skriva kod på ett sådant sätt att det via tester går att kontrollera och verifiera att koden verkligen utför det den är tänkt att göra. Med andra ord innebär att skriva testbar kod att man redan från början strävar efter att skriva koden på ett sådant sätt att den i ett senare skede kan testas och utvärderas med hjälp av enhetstester. Om man redan från början har som mål att koden ska vara testbar blir oftast enklare att utforma enhetstester för koden. Att skapa tester för en kodbas som ursprunligen inte var avsedd att testas kan vara betydligt svårare.

### Förklara kort begreppen white/grey/black box testing samt positiva och negativa tester, med dina egna ord.

*White box testing* innebär att man som testare har full insyn i koden man testar, dvs. man kan se källkoden och man kan se vilka delar av den som exekveras när man kör sina testfall. *Black box testing* innebär motsatsen, dvs. man vet inte hur koden man testar ser ut. *Grey box testing* är en kombination av white och black box testing, man har viss kännedom om koden man testar men denna kännedom är begränsad och baseras exempelvis på den dokumentation av koden som finns tillgänglig.

*Postitiva tester* syftar till att verifiera att koden fungerar som tänkt, att den gör det den ska göra och att "rätt" resultat levereras. *Negativa tester* innebär att man skriver testfall som avsiktligt framkallar fel i koden för att på detta sätt kontrollera att programmet kan hantera dessa fel på ett korrekt sätt.

### Berätta om hur du löste uppgiften med Tärningsspelet 100, hur du tänkte, planerade och utförde uppgiften samt hur du organiserade din kod.

Jag började med att skissa på UML-diagrammet för att få en uppfattning om vilka klasser och metoder som behövde skapas och hur klasserna skulle samverka. Jag ville ha en "huvudklass" för spelet, ett slags officiellt spel-API med publika metoder som kan anropas från spelets routerfil (<code>router/200_dice100.php</code>) för att initiera och spela spelet. Tanken med övriga klasser var att de skulle fungera som "stödklasser" till huvudklassen, dvs. att de skulle implementera och innehålla information om olika komponenter av spelet såsom spelare, spelrunda, och tärningar. När spelet spelas så anropas huvudklassens metoder vilka i sin tur anropar metoder som finns i stödklasserna. Tanken är att man inte ska behöva anropa någon av stödklassernas metoder direkt, all information man behöver för att spela spelet skall kunna erhållas via någon av huvudklassens publika metoder.

Nedan visas en bild på det färdiga UML-diagrammet för spelet. Spelets (som tydligen brukar kallas för "Pig" på engelska) huvudklass är Dice100, övriga klasser är stödklasser som huvudklassen använder för att implementera spellogiken. Notera att endast huvudklassens publika metoder (exklusive konstruktorn) finns med i listan med metoder.

[FIGURE src="../doc/class/dice100.png" class="center" caption="UML-diagram för tärningsspelet 100."]

I nuläget är spelet byggt så att endast två spelare kan spela det. Spelarnas namn och antalet tärningar är inte valbart, vem som börjar kan slumpas fram via parametern <code>$randomPlayer</code> i spelets konstruktor. Om denna parameter sätts till <code>true</code> så slumpar programmet fram vilken spelare som spelar första rundan, annars är default att spelare 1 startar. I spelets routerfil initieras spelet så att spelaren slumpas fram.

Klasserna Player och Round är de enda två stödklasserna som huvudklassen använder sig av direkt. <code>Player</code> innehåller information om namnen på spelarna som deltar i spelet och deras respektive totala poäng. <code>Round</code> innehåller information om aktuell spelrunda, inklusive aktuell spelare, tärningarna som används samt hur många poäng som samlas in under rundan. Funktionaliteten som rör tärningarna (t.ex. att kunna kasta/rulla dem) implementeras av en tredje klass, DiceHand. (**Nota bene: I diagrammet står det felaktigt att en integer returneras av metoden <code>roll</code> i klassen DiceHand. Tyvärr kan jag inte ändra detta eftersom jag av okänd anledning inte längre kommer åt originaldokumentet på draw.io.**). Tärningshanden <code>DiceHand</code> består av en samling tärningsobjekt av klassen <code>DieGraphic</code>, en childklass som ärver från klassen <code>Die1</code>. "Die" är singularformen för tärning på engelska, anledningen till att klassen heter Die1 är att "die" är ett reserverat ord i PHP. Enda skillanden mellan Die1 och DieGraphic är att den sistnämnda har en metod för att återge tärningens värde från det senaste kastet som en textuell (grafisk) beskrivning, i  övrigt är klasserna identiska. Att jag organiserat koden på detta sätt (i små, specialiserade klasser) beror delvis på att koden baseras på befintlig kod från tidigare kursmoment, men också på att det kan göra det enklare att återanvända klasserna i andra projekt eftersom man undviker att få med sig onödig funktionalitet.

Eftersom den aktuella versionen av spelet saknar stöd för "mänsklig input" har jag inte sett något behov av att skapa en Exceptionklass som fångar upp eventuella fel som kan uppstå som ett resultat av (felaktig) sådan input. I en vidareutveckling av spelet skulle man dock kunna tänka sig att behov av en sådan klass finns, t.ex. om man lägger till stöd så att spelarna själva kan välja sina namn.

### Hur väl lyckades du testa tärningsspelet 100?

Jag lyckades uppnå 100% kodtäckning för samtliga klasser i spelet. Eftersom spelets huvudklass, Dice100, är tänkt att fungera som spelets officiella API verkade det logiskt att skriva testfall som testar övriga klasser och deras metoder *via API:et*. Jag har med andra ord inte skrivit några testfall/testklasser som anropar metoderna i övriga klasser *direkt*, jag såg ingen poäng med det eftersom klasserna inte är tänkta att användas på det sättet.

Speletes stödklasser (Player, Round, DiceHand, DieGraphic och Die1) är relativt små med okomplicerade metoder (lågt CRAP-index) och därför var det enkelt att skriva testfall som täckte samtliga kodrader i dessa klasser via spelets API. Att nå full täckning för spelets huvudklass (Dice100) var lite mer omständligt, framför allt eftersom spellogiken finns här och logiken i klassens metoder därmed är mer komplicerad (högre CRAP-score). De delar av koden vars exekvering är beroende av tärningskastets utfall (huruvida en spelare kastar en etta eller inte) var särskilt komplicerade att testa eftersom utfallet är slumpmässigt.

[FIGURE src="../doc/class/codecoverage.png" class="center" caption="Code coverage för klasserna i spelet Dice 100."]

### Vilken är din TIL för detta kmom?

Min TIL för detta kursmoment gäller framför allt nyttan av att modellera sin kod i diagram innan man skriver själva koden. Jag tycker att jag fick till en bra struktur på mina klasser och en viktig anledning till det är att jag tack vare UML-diagrammet redan från början hade en övergripande uppfattning om vilken "roll" respektive klass skulle ha och hur de skulle samverka. Att skapa ett klassdiagram kan kännas som en tidsödande uppgift, men det ger en en chans att tänka igenom sin kod innan man skriver den och på det sättet vinner man mycket på det i längden.
